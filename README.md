# INF1510
Bruksorientert Design

**Kort om emnet**
Emnet gir innføring i begreper og metoder for bruksorientert design. Studentene får teoretisk og praktisk kunnskap om hvordan vi kan studere bruk og hvordan slike studier spiller inn til design. Som støtte til bruks-forståelse introduseres relevante fag fra samfunnsfag og humaniora, og dette gir også bakgrunn for å velge hvilket fag studentene ønsker å spesialisere seg i. Emnet legger vekt på at IT er en integrert del av brukernes omgivelser og aktiviteter, og at andre fag er nyttige for å få analytiske perspektiver på bruk. Studentene skal også designe og bygge et system for en valgt gruppe brukere, og argumentere for sine designvalg. Emnet legger vekt på at studentene skal kunne kombinere bruksforståelse med teknisk forståelse.

**Læringsmål**
Etter emnet skal studentene kunne bruke ulike metoder for bruks-orientert design og design med brukere. De skal kunne redegjøre for teori om bruksorientert design, og analysere eget prosjekt i forhold til teorien. De skal også kunne redegjøre for samfunnsfaglige og humanistiske perspektiver på bruk av IT, og kunne anvende minst et av dem i analyse av en konkret brukskontekst. Studentene skal kunne lage konkrete forslag til IT-løsninger til og i denne brukskonteksten, og redegjøre for designvalg ut fra egne undersøkelser og analyse.
